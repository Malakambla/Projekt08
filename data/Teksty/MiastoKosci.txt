Uwagę Clary Fray, stojącej przed nowojorskim klubem Pandemonium, przykuwa dziwny a zarazem uroczy chłopak o jasnych włosach. Po raz kolejny dostrzega osobliwego nieznajomego tańcząc w klubie z Simonem, swoim najlepszym przyjacielem. Clary obserwuje, jak nieznajomy wraz z dwójką podejrzanych chłopaków i dziewczyną wchodzą do bocznego pokoju. Próbuje zwrócić uwagę Simona na niezwykłą grupę, jednak on wydaje się nie widzieć nikogo z tego towarzystwa. Gdy mimo wszystko chłopak idzie zaalarmować ochronę klubu, Clary zagląda do pokoju, w którym związany niebiesko-włosy chłopiec ma właśnie zostać zabity przez osobę o imieniu Jace. Bohaterka staje w obronie nieznajoego, co wywołuje ogólne zdziwienie. Okazuje się bowiem, że niebiesko-włosy nie jest człowiekiem lecz demonem, a pozostała trójka to tak zwani Nocni Łowcy. Zdziwienie Łowców zwiększa fakt, że Clary jako zwykły człowiek nie powinna ich widzieć. Korzystając z ogólnego zamieszania, demon próbuje się wymknąć jednak zostaje zabity przez Jace'a. Clary nie przyjmuje do wiadomości wyjaśnień nieznajomych. Jednak gdy ciało demona rozpływa się w powietrzu, a do pokoju wpada ochrona klubu wraz z Simonem – nie dostrzegając trójki Łowców – dziewczyna wyjaśnia, że doszło do pomyłki. 

Następnego dnia rano Clary kłóci się ze swoją matką. Sytuacja zaognia się, gdy dziewczyna dowiaduje się o planowanej przez matkę wyprowadzce na czas wakacji. Napięcie rozładowuje Simon, który zabiera przyjaciółkę do kafejki gdzie jego kolega ma czytać wiersze. Mijając na korytarzu sąsiadkę, bohaterka dostrzega dziwną postać z kocimi oczyma i ostrymi zębami. W knajpie Clary po raz kolejny spotyka Jace'a, któremu zabiera dziwny czujnik, przypominający telefon. Kiedy bohaterka wraca do domu odkrywa, że całe mieszkanie jest zdewastowane, a jej matka zniknęła. Na miejscu pojawia się potwór, któremu Clary stawia czoło, ale ostatecznie zostaje trafiona zatrutym żądłem z ogona i traci przytomność. Ciężko ranna zostaje zabrana przez Jace'a do Instytutu. Gdy się budzi poznaje Isabelle Lightwood oraz jej brata, Aleca. Po krótkiej rozmowie dziewczyna postanawia wrócić do mieszkania, by zabrać z niego kilka rzeczy.

Na miejscu ona i Jace zostają ponownie zaatakowani przez innego potwora, którego Jace uśmierca. Para bohaterów przechodzi przez portal i trafia do domu Luke'a, przyjaciela matki Clary, gdzie zastają szukającego jej Simona. Kiedy Simon poznaje Isabelle, okazuje jej od razu spore zainteresowanie, przez co Clary czuje się nieswojo. Hodge, nauczyciel trójki młodych Łowców, opowiada historię Kręgu – grupy Nocnych Łowców, która próbowała zgładzić wszystkich z Podziemia, czyli wszelkie byty typu wampirów, wilkołaków, czarowników i tym podobnych. Nie udało im się to i zostali ukarani. Ich przywódca, Valentine Morgenstern, popełnił samobójstwo podpalając siebie, swojego syna i teściów we własnym domu, jednak Hodge myśli, że w jakiś sposób udało się mu pozostać przy życiu. Wyjawia także, że on sam oraz matka Clary byli członkami Kręgu .
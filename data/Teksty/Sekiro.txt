Z jednej strony boska moc tłumaczy nadrzędną nową mechanikę gry, czyli możliwość wskrzeszania się naszego bohatera tuż po porażce, a z drugiej świetnie wpisuje się w ulubioną tematykę japońskiego studia. Wynaturzenie, zdrada własnych przekonań, zgnilizna wyniszczająca ludzi od środka i próba spreparowania boskości – zakres tematyczny Sekiro jest tak zbliżony do flagowej serii From Software, że nie zdziwię się, gdy fani zaczną doszukiwać się dowodów na funkcjonowanie obu gier w tym samym uniwersum. Teoriom tym może sprzyjać fakt, że Sekiro posiada aż cztery różne zakończenia. Co więcej, jeden z wyborów, na jakie trafiłem gdzieś pod koniec gry, definiował to, z jakim bossem zmierzymy się za moment. Warto więc zapisywać rozgrywkę w kluczowych momentach, żeby móc sprawdzić różne warianty tej historii. W świecie gry znajduje się też mnóstwo zwojów i tekstów opisujących różne techniki, sekrety czy elementy mitologii. Nadrzędną dyrektywą wydaje się chęć sprawienia, żeby każde zdanie, jakie pada w grze, prowadziło do lepszego zrozumienia tego uniwersum – i to jest naprawdę świetne. Gra nie straciła przy tym nic na klimacie, bo w dalszym ciągu wiele rzeczy okazuje się niedopowiedzianych i wymaga naszej pracy intelektualnej – najczęściej operujemy więc zagadkami, przepowiedniami i domysłami. Gdzieś pod tym wszystkim jest oczywiście wiele ukrytych znaczeń i pobocznych wątków, ale tu wracamy do czytania opisów przedmiotów i łączenia ze sobą faktów. Trudno nie lubić studia From Software za krnąbrność, bo deweloper ten w każdej kolejnej grze próbuje podważyć i przedefiniować kluczowe aspekty swojej mechaniki. W Dark Souls skakanie było pokraczne, upadek oznaczał śmierć, a w wodzie mogliśmy co najwyżej brodzić po pas. Zapomnijcie o wszystkich tych ograniczeniach, bo uzbrojony w protezę zamiast ręki bohater Sekiro potrafi w błyskawiczny sposób przedostawać się między odległymi punktami dzięki lince z hakiem, zeskakiwać z dużych wysokości, wspinać się niczym Nathan Drake oraz pływać. Pozostawanie mobilnym i elastycznym – także w kontekście szybkiego przeskakiwania z jednego fragmentu świata do drugiego – to podstawa w Sekiro. Przekonanie się do tego systemu przychodzi zaskakująco naturalnie i bezboleśnie. Żeby to osiągnąć, From Software sięgnęło po parę projektowych uproszczeń: nasza postać nie ginie od razu od upadku w bezdenną przepaść oraz przykleja się do niektórych półek skalnych. Same punkty podczepiania się do linki z hakiem zostały też precyzyjnie umiejscowione w świecie gry. Z opancerzonego rycerza rodem z Dark Souls przeistaczamy się więc w zwinnego ninja, dla którego stąpanie nad krawędzią jest rzeczą naturalną – i ta metamorfoza następuje zupełnie bezboleśnie.
